---
title: Hořící město
contentType: prose
---

<section>

Některá města budou hořet dlouho  
Skleněné urny rozplynulé v dýmu  
     hořící lásky  
     prsty  
     kameny  
A mrtvá města vyprávějí  
     jak to praskalo  
     sypalo se  
     škvířilo  
     vrčelo  
     obnažovalo

Je to výšivka červenou a šedou nití  
     ulice  
     po které jde mladý muž se psem  
     vlasy v culíku  
     a trochu vlažné oči  
Každé ráno čte stěny čelem a rukama  
     některým městům hoří zdi zevnitř  
Skleněná urna  
     zhášedlo vysokých svíček

</section>

<section>

Mladému muži to praská pod nohama  
     pomalu klikatě a něžně  
     zajíždí do něj jizva chodníků  
V tu chvíli bych se na něj chtěla dívat  
     jak zvedá pomalu hlavu  
     očima od svých nohou dopředu  
     jak mu klesají ramena

</section>

<section>

     a ochabují ruce  
     jak se mu rozjíždějí  
     koutky do vědoucího úsměvu  
     a pomalu padá naznak  
     do otevřené země  
V tu chvíli  
     v tu chvíli bych ho milovala

</section>

<section>

Můj milý  
     pálíš kolem prvních vrásek  
     už s tebou hoří celá postel  
Některá města začínají uvnitř  
Ve skleněných urnách  
     vyschlí milenci spojení břichem  
Vidím tě  
Sedíš na schodech a z očí ti teče hrůza  
     červená a šedá  
Někdo tě zasadil do krajiny chodeb  
     a sedíš tu jako napořád  
     trochu unavený  
     na břiše klikatou něžnou ránu  
A města hoří právě teď  
Sesunou se jedno po druhém  
     tak pomalu a vláčně  
     že ani hromady suti nebudou  
     jen velká kaluž  
Černisko k nepřehlédnutí

</section>

<section>

Zapálila jsem ti lem kabátu  
Chci abys zemřel a já tě mohla oplakávat  
Do smutku  
Už ti ji chystám  
Docela malou broušenou

</section>

<section>

V tu chvíli bych se na něj chtěla dívat  
     jak se mu rozjíždějí koutky  
     do vědoucího úsměvu  
Mrtvá města vyprávějí  
     jak to praskalo  
     sypalo se  
     škvířilo  
     vrčelo  
     obnažovalo  
Ve skleněné urně se schovám  
     až na dno

</section>

<section>

Města vyplazují jazyk červený a šedý

</section>
