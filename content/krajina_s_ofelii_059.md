---
title: Amnonova modlitba
contentType: prose
---

<section>

Sestro Támar dcero Davidova  
     obemkni svými pažemi  
     unavenou hlavu bratrovu  
Tvé tělo bude mým domem  
     tvůj klín mou studnou  
     semeno v tobě mým zasazeným stromem  
Ty jsi mě rozedrala obludnou krásou  
     tvé vlasy hrubá rybářská síť  
     tvé oči hloubka propastí  
     tvá ústa otevřená rána  
     tvůj hlas zpěv Sirén  
     tvůj krk cesta k zapomnění  
     tvé ruce dravčí pařáty  
     tvá ňadra útesy  
     tvé břicho válečný buben  
     tvé boky oblost balvanů  
     tvé nohy hadí těla  
Chyť mě  
     ohluš mě  
     roztrhni mě  
     rozbij mě  
     utop mě  
     zatrať mě  
Pojď a lež se mnou sestro má  
     jen ty mě můžeš uzdravit

</section>
