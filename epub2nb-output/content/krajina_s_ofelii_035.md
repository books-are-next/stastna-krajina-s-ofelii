---
title: Oidipus
contentType: prose
---

<section>

Jakákoliv ženo  
     podej mi svoje břicho

Potkal  
     a žena byla zběsilá jako roj včel  
     žena jej ovinula hadími údy  
     žena jej spolkla  
     a mokrého vyplivla klínem  
     pupeční šňůru přeťala  
     jehlovým podpatkem

</section>

<section>

Řekla mu  
     přitiskla jsem se nahá  
     na kované mříže starého domu  
     a vzala kliku do zubů  
Ostrá bolest projela mými čelistmi  
     má ňadra se prolila chladnými pruty  
     a na mém těle zůstala mříž rzi  
Kolem šli lidé  
     každý něco štěkl  
     od žen co odvracely hlavu  
     po muže kteří dusili růst

</section>

<section>

Řekla mu  
     projdi mnou a nezůstávej

</section>

<section>

Procházel břichem té ženy  
     cítil jak jej hněte a mačká  
     usnul v ní  
     kolébán sladkou vůní rzi a krve

</section>

<section>

Žena ztrpkla  
     zalila klín voskem  
     a zkřížila nohy

</section>
