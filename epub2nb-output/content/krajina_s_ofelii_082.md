---
title: Klekání pro holuby
contentType: poetry
---

<section>

Můj milý rozmilý jazyk má napadrť  
     napadrť naruby smějte se holubi  
Žilou si protekl jazykem vyskočil  
     už se jde můj milý rukama uvláčet  
     provazem oběsit sekerou umlátit  
Smějte se holubi na římse kostela  
Až on se uvláčí šediví holubi  
     tak budu veselá  
Žárlivě veselá

Navečer rozemnu větvičky pelyňku  
     na rozum na žízeň  
     na hořkou záminku  
Pelyňkem říkání do rytmu únoru  
     do slibů vymrzlá ozima v úhoru  
Vemte ho zobáky do větru rozneste  
     já půjdu posbírat co zbude na cestě  
Na cestě ani ta hořkost mi nezbyla  
     pro lítost holubí že jsem ho zabila

</section>
