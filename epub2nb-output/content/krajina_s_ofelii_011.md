---
title: Roční doby
contentType: prose
---

<section>

Jaro zachřestí náramky  
     a s nečekanou chutí  
     naváže na rozpálené krby  
Žena s odhalenými koleny  
     sedí na schodech  
     a muž se k ní blíží  
     s napřaženou rukou

A od krbů vyjdeš do výhně léta  
Sukně bezděčným pohybem  
     odkryje stehna  
     ruka na okamžik ustrne v pohybu  
     a zlehka vklouzne mezi ně

</section>

<section>

Žena mívá svatozář  
     z granátových jablek  
     a ústa stejná

</section>

<section>

Po sklizni zakloní hlavu  
     pomalu přehodí nohu přes nohu  
     a zasměje se  
Krátce  
Lačně  
Muž se dívá  
Z uvězněné ruky odchází cit

</section>
