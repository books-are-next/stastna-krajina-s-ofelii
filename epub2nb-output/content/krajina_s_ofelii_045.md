---
title: Rubensovy Grácie
contentType: prose
---

<section>

Rubensovy Grácie snídají chřest  
     a pečeni  
U třínohého stolu tři nahé ženy  
     klíny a ňadra  
     ňadra a klíny  
     (olizují mastné prsty  
     a zhluboka zapíjejí vínem)

Mají obuté vysoké šněrovací boty  
     široce rozevřená stehna  
     a na židli po nich zůstane  
     upocený otisk

</section>

<section>

Vyprávějí o nocích stejně vlažných  
     a kluzkých  
A všichni bez dechu naslouchají

</section>
